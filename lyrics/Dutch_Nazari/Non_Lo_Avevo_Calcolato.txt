[Intro]
Dutch aka il vichingo, mio fratello Slesh al beat
E nonostante la raucedine, trenta, ottanta, cento crini di cavallo tesi in un archetto da violino suonano le mie corde vocali Comincia il viaggio:

[Strofa]
E non lo avevo calcolato
Che quando ti abitui che piova sempre sul bagnato
Inizia a grandinare sul ghiacciato
E che l'orgoglio è come un cane abbandonato
È sporco, ha fame e ha bisogno di essere sfamato
E io ho rovinato tutto, per sbaglio, senza intenzione
L'istinto è una lama a doppio taglio e adesso ho mezzo cuore
E il tuo nome lo avevo scritto con il dito sulla polvere
Ma è sparito dopo l'ultimo acquazzone
E tutti ora danno ragione alla mia o alla tua posizione
Come se avere ragione fosse una cura per questo magone
Come fosse una questione di vinto o di vincitore
Ma io mastico ansia e deglutisco dolore
Io calpesto la speranza, chiacchiero col rimorso
E l'arroganza è una giacca troppo larga e non la indosso
Ne ho bastanza, dico "basta!", e invece poi continua
E non dormo, non mangio e mi sfamo di nicotina
Che se avessi la febbre prenderei un'aspirina
E ho controllato nel cassetto, ma per questo male non ho la medicina
E sto peggio se penso a quella mattina
In quella cittadina che confina col Belgio
Il freddo, la brina, la pioggia, il vento che tira
E io e te che eravamo a letto un quarto d'ora prima
E un quarto d'ora dopo eravamo sotto a una pensilina
Io parlavo e intanto sbriciolavo la mia autostima
E usavo parole calzanti, precise, d'impatto, ricercate
Per dire solo un pacco di cazzate
Varcando quel limite micidiale
Che divide le critiche dalle offese dette per fare male
Il primo autobus l'ho lasciato passare
Come se pensassi che quello dopo fosse un poco più speciale
Ma al secondo son salito
Ho pagato l'autista e lentamente sono sparito dalla tua vista per sempre
